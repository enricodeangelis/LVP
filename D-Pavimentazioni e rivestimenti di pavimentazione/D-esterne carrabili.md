# PAVIMENTAZIONI CARRABILI
## INTRODUZIONE
Nella seguente guida si intende trattare il tema delle pavimentazioni esterne carrabili. L’obiettivo dell’elaborato è di offrire un quadro che sia quanto più generale e completo possibile sul mondo della progettazione di questo elemento tecnologico.  
A tale scopo, partiremo da un’introduzione sul quadro normativo di riferimento, per poi analizzare i requisiti principali richiesti da questo tipo di pavimentazioni e introdurre le tipologie e i materiali più comunemente utilizzati.
Per quanto riguarda i materiali, all’interno della guida verranno analizzate:
-	Pavimentazioni in masselli di cemento autobloccanti
-	Pavimentazioni in porfido
-	Pavimentazioni in cemento stampato
-	Pavimentazioni in gres
## PAVIMENTAZIONI IN MASSELLI AUTOBLOCCANTI IN CALCESTRUZZO
Le pavimentazioni in masselli autobloccanti sono una composizione di singoli blocchetti prodotti in diversi materiali (pietra, cotto o calcestruzzo) appoggiati su un piano di posa esterno e incastrati tra loro. I masselli sono posati a secco, senza bisogno di collanti e restano uniti tra loro con un sistema di auto incastro e con l’inserimento di sabbia a posa terminata, che colma le fessure rendendoli fermi e stabili. Questa pavimentazione è usata per qualsiasi tipo di esterno: luoghi pubblici (piazze strade e marciapiedi), abitazioni, giardini, cortili e parcheggi. I masselli in calcestruzzo sono tra i più diffusi per la scelta di questo tipo di pavimentazioni, a cause delle proprietà che li caratterizzano, che vedremo nel prossimo capitolo.
### Prestazioni caratteristiche
L’elevata diffusione della tecnologia in masselli di calcestruzzo è dovuta principalmente alla durabilità e resistenza che li caratterizza. Si consideri che, per una strada urbana mediamente trafficata, una pavimentazione in conglomerato bituminoso, materiale più diffuso per questo tipo di utilizzo, necessita del rifacimento dello strato di usura dopo al massimo 4 anni dalla sua stesura(1). Questo perché il conglomerato bituminoso è decisamente sensibile alle condizioni atmosferiche estreme: soffre il caldo estivo, le piogge ed il gelo invernale che, in funzione del carico di traffico, ne determinano il precoce ammaloramento. La soluzione in masselli autobloccanti è in grado, pur a fronte di un costo iniziale di posa maggiore, di garantire una vita utile minima di 20 anni senza la necessità di interventi di grossa entità(1). Questa peculiarità è legata sia alle caratteristiche prestazionali del calcestruzzo, che rendono i masselli estremamente resistenti alle condizioni meteorologiche ed ai carichi a compressione, sia alle proprietà di autobloccanza della pavimentazione, proprietà che si sviluppa, si consolida e si mantiene nel tempo.
L’elevata durabilità, caratteristica dei masselli in calcestruzzo, porta ad ulteriori considerazioni sul costo della scelta tipologica. La scelta della tipologia di pavimentazione è infatti ancora troppo spesso determinata dalla semplice analisi del costo iniziale di costruzione. Un’alternativa migliore è quella di considerare il costo reale, somma dei costi di costruzione e di manutenzione della pavimentazione nell’arco della sua vita utile (periodo nel quale vengono mantenuti i fondamentali requisiti di utilizzabilità). Nell’analisi dei costi di manutenzione occorre anche tenere conto degli oneri connessi con frequenti ripristini per interventi nel sottosuolo. Considerando il costo reale invece che quello iniziale, le pavimentazioni in masselli di calcestruzzo autobloccanti possono risultare soluzioni economicamente vantaggiose alle alternative maggiormente diffuse.
Il minore costo di manutenzione deriva da un’altra proprietà della tipologia, ovvero la facilità di rimozione e sostituzione. Negli interventi di manutenzione è infatti possibile rimuovere una parte di pavimentazione, perché ammalorata oppure per accedere alla rete sottoservizi, facilmente e senza il ricorso a macchinari rumorosi. I masselli asportati, ad eccezione delle unità eventualmente ammalorate, possono essere riutilizzati in fase di ripristino riportando la pavimentazione alle condizioni iniziali, senza lasciare, come avviene ad esempio per i manti bituminosi, tracce antiestetiche dell’intervento, che possono anche causare problemi alla viabilità stradale.
Altre caratteristica da sottolineare è la capacità filtrante, che permette all’acqua piovana di passare attraverso il massello, senza dovere usare sistemi di raccolta dell’acqua superficiale. Questa proprietà è di beneficio al mantenimento della falda, preoccupazione crescente in questi anni, e alla prevenzione del ruscellamento delle acque meteoriche, soprattutto durante eventi di forte intensità, che possono creare pericoli alla circolazione e danni ai manufatti.
### Sezione tipo della pavimentazione in opera
Lo schema seguente (2) illustra una sezione tipo di una pavimentazione in masselli autobloccanti: le definizioni sono quelle riportate nelle normative nazionali (* definizione secondo la norma UNI 11241; ** definizione secondo la norma UNI 7998):
![Masselli autobloccanti cls sezione tipica](https://github.com/RDalloca/LVP/blob/main/D-Pavimentazioni%20e%20rivestimenti%20di%20pavimentazione/D-immagini/MasselliClsSezionetipo.png)
1. Cordolo*: sequenza di elementi perimetrali aventi la funzione di contenere ed opporsi alla spinta esercitata dai masselli.
2. Giunto*: interspazio esistente tra massello e gli elementi di contorno e/o inseriti nell’area pavimentata.
3. Rivestimento (Masselli)*: strato di finitura avente la funzione di conferire alla pavimentazione determinate caratteristiche e prestazioni meccaniche, chimiche, fisiche, ergonomiche, estetiche, di durabilità, ecc.
4. Allettamento di Posa*: strato a spessore costante adeguatamente livellato avente la funzione di ricevere gli elementi di rivestimento autobloccanti.
5. Strato Drenante (eventuale)*: strato avente la funzione di conferire alla pavimentazione una prefissata permeabilità ai liquidi ed ai
vapori. Nota: lo strato drenante è generalmente realizzato dalla massicciata ove richiesto ovvero dall’allettamento di posa.
6. Massicciata**: mono o pluristrato avente la funzione di trasmettere al suolo le sollecitazioni meccaniche impresse dai carichi alla pavimentazione.
7. Suolo (Fondazione)**: strato del terreno avente la funzione di resistere alle sollecitazioni impresse dai carichi alla pavimentazione.
### Fasi esecutive della messa in opera
1. Verifica del piano di finitura del sottofondo : prima di affidare l’incarico della posa in opera, è fondamentale per la Committenza accertarsi della rispondenza delle caratteristiche del terreno e della sua compattazione alle previsioni dei carichi ai quali dovrà rispondere la pavimentazione.Compito fondamentale del posatore è quello di verificare i piani di posa (che devono essere approntati a meno 3-4 cm oltre allo spessore del massello dal piano pavimento finito) in quanto in nessun caso le pendenze devono essere ricavate variando lo spessore dello strato di allettamento dei masselli. Si ricorda che per evitare ristagni d’acqua e precoce ammaloramento in nessun caso si devono realizzare pavimentazioni con pendenze inferiori all’1%: la pendenza minima raccomandata è del 1,5%. Le tolleranze dimensionali massime ammissibili per il PIANO DI FINITURA DEL SOTTOFONDO sono ± 15 mm.
2. Verifica del contenimento laterale della pavimentazione con eventuale posa in opera dei cordoli o similari : Per la tipologia di pavimentazione modulare è fondamentale la presenza di un contenimento laterale, opportunamente dimensionato in grado di opporsi alle tensioni orizzontali dovute al traffico. La posa in opera dei cordoli deve avvenire prima della posa in opera della pavimentazione. I cordoli, delle opportune dimensioni in funzione dei carichi previsti, vanno posti in opera su fascia di allettamento in calcestruzzo al livello previsto dal progetto ed adeguatamente rinfiancati. il calcestruzzo di allettamento e/o rinfianco non deve ostacolare la successiva posa in opera degli elementi terminali della pavimentazione. lo spazio tra singoli cordoli contigui deve essere minimo, comunque tale da non permettere una eventuale perdita di sabbia di allettamento: in caso di eccessiva apertura, la stessa dovrà essere opportunamente sigillata con malta cementizia oppure protetta da un risvolto realizzato con geotessuto permeabile.
3. Posa in opera di geotessili : materiali formati da polimeri di sintesi in cui le fibre sono distribuite in modo più o meno casuale, svolgono essenzialmente la funzione di separazione tra gli strati e di distribuzione dei carichi. Nelle pavimentazioni autobloccanti trovano applicazione in due posizioni nella struttura: sul suolo di fondazione, prima della costruzione della massicciata, oppure sul piano di finitura del sottofondo, prima della stesura della sabbia di allettamento.
4. Stesura e staggiatura della sabbia di allettamento dei masselli : Il riporto di posa dovrà essere costituito da sabbia di origine alluvionale o dalla frantumazione di rocce ad elevata resistenza meccanica e non alterabili. Sono assolutamente da evitare quali materiali di allettamento i granulati ottenuti dalla macinazione di rocce calcaree o comunque tenere. L’umidità dello strato di allettamento dovrà essere il più uniforme possibile ed il materiale dovrà risultare umido ma non saturo. La condizione di saturazione della sabbia di allettamento rappresenta un pericoloso fattore di ammaloramento delle pavimentazioni autobloccanti: in tale condizione si produce infatti, per effetto dei carichi, un effetto di pompaggio con conseguente svuotamento dei giunti. La posa in opera su malta cementizia è sempre sconsigliata e assolutamente da evitare in caso di traffico veicolare. Altro importante fattore è rappresentato dall’uniformità delle caratteristiche della sabbia: a tal fine è opportuno prelevare sempre la sabbia dalla stessa fonte e lasciarla drenare prima dell’uso. La granulometria ottimale della sabia è riportata nella tabella seguente (2) :| Diametro vaglio | Percentuale passante in massa | :-------------- | :---------------------------- | 10 mm | 100 | 6 mm | 90-100 | 3 mm | 75 - 100 | 1 mm | 55 - 90 | 0,5 mm | 35 - 70 | 0,25 mm | 8 - 35 | 0,125 mm | 0 - 10 | 0,075 mm | 0 - 3 |
## RIFERIMENTI
1. Guida pratica ASSOBETON https://acrobat.adobe.com/link/review?uri=urn:aaid:scds:US:cf5e08b7-1912-3345-93c4-6c06d47c911c
2. Codice di buona pratica ASSOBETON (https://acrobat.adobe.com/link/review?uri=urn:aaid:scds:US:b6e3f534-7fbc-3bb0-b84d-5ad63a20d565)
