# **COPERTURE A FALDA**

## **INDICE** <a id='00'></a>
- [PREMESSA](#0)
- [CLASSIFICAZIONE DELLE COPERTURE A FALDA](#1)
- [DURABILITÀ, ISPEZIONI E MANUTENZIONE DELLE COPERTURE A FALDA](#2)
- [ELEMENTI DI TENUTA PER COPERTURE A FALDA](#3)
- [SISTEMI DI ANCORAGGIO E FISSAGGIO MECCANICO](#4)
- [NORME DI RIFERIMENTO](#5)


## **PREMESSA** <a id='0'></a>

La copertura a falda (o copertura discontinue o tetto a falda) è una tipologia di chiusura orizzontale superiore caratterizzata dalla pendenza del piano di posa.
Il tetto a falda (singola, doppia o multipla) permette un maggior controllo dei sovraccarichi (componente verticale del carico dovuto alla permanenza di neve, sovraccarico dovuto alla destinazione d’uso), mentre una maggiore attenzione deve essere riservata a eventuali sollecitazioni di tipo dinamico (vento, acqua meteorica, acqua dovuta allo scioglimento della neve, eventi sismici).
I punti critici, oltre ai raccordi con le superfici verticali, sono correlati al controllo delle pendenze per evitare la traslocazione degli elementi di tenuta, alle linee di raccordo tra le falde a differente pendenza, alla realizzazione dei canali di gronda, delle converse e dei pluviali (posizionamento, dimensionamento e tipologia di fissaggio).
In relazione al grado di isolamento termico della copertura e alla modalità di evaporazione della condensazione interstiziale è possibile compiere una classificazione delle coperture a falda. È possibile distinguerle in:
>- copertura discontinua isolata,
>- copertura discontinua isolata e ventilata,
>- copertura discontinua ventilata,
>- copertura discontinua non isolata,
>- copertura discontinua ventilata sottotetto.

[Torna all'indice](#00)


## **CLASSIFICAZIONE DELLE COPERTURE A FALDA** <a id='1'></a>

In questa parte dell’elaborato, sono stati presi in considerazione differenti schemi funzionali, ovvero è stata considerata la schematizzazione di un modello attraverso l’individuazione di un determinato meccanismo di funzionamento, classificati secondo la metodologia di controllo del comportamento termoigrometrico.

>- ##### Copertura senza elemento termoisolante, senza strato di ventilazione
>
>  In questo schema funzionale la copertura non controlla il comportamento termoigrometrico attraverso lo strato di ventilazione e non controlla la trasmissione del calore attraverso un apposito elemento termoisolante. In ogni caso è presente lo strato di microventilazione, che è necessario per il buon funzionamento della copertura e per garantire una durata nel tempo dell’elemento di tenuta. Questo strato è costituito da listellature o cordoli su cui poggiano le tegole.

>- ##### Copertura senza elemento termoisolante, con strato di ventilazione
>
>  In questo schema funzionale la copertura controlla il comportamento termoigrometrico attraverso lo strato di ventilazione e non controlla la trasmissione del calore attraverso un apposito elemento termoisolante.
>> - *Copertura senza elemento termoisolante, con strato di ventilazione (ventilazione integrata nella copertura)*
>> - *Copertura senza elemento termoisolante, con strato di ventilazione (ventilazione ottenuta con sottotetto ventilato)*

>- ##### Copertura con elemento termoisolante, senza strato di ventilazione
>
>  In questo schema funzionale la copertura non controlla il comportamento termoigrometrico attraverso lo strato di ventilazione e controlla la trasmissione del calore attraverso un apposito elemento termoisolante.

>- ##### Copertura con elemento termoisolante, con strato di ventilazione
>
>  In questo schema funzionale la copertura controlla il comportamento termoigrometrico attraverso lo strato di ventilazione e non controlla la trasmissione del calore attraverso un apposito elemento termoisolante.
>> - *Copertura con elemento termoisolante, con strato di ventilazione (ventilazione integrata nella copertura)*
>> - *Copertura con elemento termoisolante, con strato di ventilazione (ventilazione ottenuta con sottotetto ventilato)*

[Torna all'indice](#00)


## **DURABILITÀ, ISPEZIONI E MANUTENZIONE DELLE COPERTURE A FALDA** <a id='2'></a>

Le prestazioni delle coperture discontinue non devono variare, per un normale periodo di vita utile attesa, in misura tale da compromettere la funzionalità della stessa.

Le caratteristiche di un prodotto per coperture discontinue non devono variare, se sottoposto al normale effetto del sole, della pioggia, del gelo, delle condizioni atmosferiche in generale, dell’azione di microrganismi; in questo modo si evita la compromissione della funzionalità della copertura. Oltre alle azioni precedentemente citate, devono essere tenute in conto anche le condizioni atmosferiche locali e il tipo di copertura discontinua scelta.

Un ulteriore prerequisito per assicurare il funzionamento di una copertura discontinua è una corretta manutenzione.

Tutte le coperture discontinue devono essere sottoposte a controlli, a intervalli specificati di tempo, allo scopo di rilevare eventuali danni. Riparazioni e manutenzione tempestiva possono prolungare la vita utile della copertura e prevenire danni ulteriori.

I fattori significativi che possono influenzare il funzionamento delle coperture discontinue devono essere tenuti in conto nella fase di progettazione e nella scelta dei prodotti da utilizzare.

Per una buona conservazione nel tempo dell’efficienza degli elementi oggetto della fornitura è necessario eseguire delle ispezioni periodiche e una manutenzione ordinaria programmata estesa anche al controllo degli eventuali impianti tecnologici presenti (camini, evacuatori di fumo, esalatori, scarico delle acque piovane, impianto di protezione contro i fulmini, ecc.).

Inoltre, in copertura devono essere previsti agganci per passerelle, ecc. per permettere ispezioni e lavori in sicurezza.

Le ispezioni devono essere eseguite a intervalli regolari, facendo coincidere la prima con il collaudo del fabbricato o della copertura in caso di rifacimento della stessa. Le ispezioni hanno una periodicità almeno annuale, ma è preferibile effettuarle dopo eccezionali eventi meteorici come forti nevicate, bufere di vento, formazioni di ghiaccio, grandinate.

Nella prima ispezione si deve controllare che non vengano abbandonati sulla copertura materiali estranei che possano impedire il corretto deflusso delle acque meteoriche o produrre un accumulo di sostanze indesiderate (polvere, sabbia, fogliame, ecc.).

La frequenza delle ispezioni dipende anche da dove è situata la copertura (vicina ad alberi, sorgenti inquinanti, ecc.).

Le ispezioni successive realizzeranno un controllo delle condizioni generali della copertura: stato di conservazione dei prodotti e loro integrità, controllo dello spostamento dei prodotti, controllo dei colmi, scossaline, gronde, tenuta dei fissaggi, le eventuali sigillature, ecc. Inoltre, bisogna controllare l’efficienza dell’impianto di scarico delle acque meteoriche e degli altri impianti tecnologici.

La manutenzione ordinaria programmata dipende, per entità e periodicità, dal prodotto utilizzato per l’elemento di tenuta, deve essere eseguita secondo le istruzioni fornite dal fabbricante ed è in funzione del risultato delle ispezioni periodiche. Potrà consistere, a seconda dei casi, nella:
-	rimozione dei depositi, detriti, foglie, ecc.;
-	ricollocazione di prodotti spostati;
-	sostituzione di prodotti danneggiati;
-	ripristino dell’ancoraggio dei prodotti.

Le operazioni devono essere affidate a personale qualificato e dovranno svolgersi nel rispetto delle vigenti norme di sicurezza.

Inoltre, se l’esito dell’ispezione portasse alla constatazione di problemi in atto, sarebbe necessario procedere con un intervento straordinario immediato allo scopo di ripristinare le condizioni iniziali.

Qualora insorgessero fenomeni di corrosione sugli elementi metallici è necessario intervenire sulle zone interessate secondo le istruzioni del fabbricante e secondo la bibliografia tecnica esistente.

[Torna all'indice](#00)


## **ELEMENTI DI TENUTA PER COPERTURE A FALDA** <a id='3'></a>

L’elemento di tenuta è l’elemento avente la funzione di conferire alla copertura una prefissata impermeabilità all’acqua meteorica resistendo a sollecitazioni fisiche, meccaniche e chimiche indotte dall’ambiente esterno e dall’utilizzo.

Inoltre, le coperture discontinue sono coperture in cui l’elemento di tenuta assicura la tenuta all’acqua solo per valori della pendenza della superficie di copertura maggiore di un minimo, prevalentemente in funzione del prodotto impiegato e dalla tipologia adottata.

L’elemento di tenuta può essere localizzato:
-	all’estradosso della copertura,
-	sotto lo strato di protezione.

Nelle coperture discontinue, secondo i materiali costituenti, la conformazione e la localizzazione, l’elemento può assolvere anche a una o più delle funzioni seguenti:
>-	elemento termoisolante,
>-	isolamento acustico,
>-	decorazione,
>-	autoprotezione,
>-	protezione contro l’incendio proveniente dall’esterno,
>-	portanza agli effetti di carichi derivanti da manutenzione,
>-	captazione di energia solare,
>-	elemento portante.

Nelle coperture discontinue, l’elemento può essere realizzato mediante i seguenti materiali:
>-	*prodotti di laterizio, quali: tegole coppi, ecc.;*
>-	prodotti di calcestruzzo, quali: tegole, lastre, ecc.;
>-	prodotti di fibrocemento, quali: lastre piane e ondulate, ecc.;
>-	prodotti di impasto bituminoso, quali: tegole, lastre, ecc.;
>-	*prodotti di metallo o leghe metalliche, quali: lastre piane, ondulate, grecate, ecc.;*
>-	prodotti di legno, quali: scandole, tavole, ecc.;
>-	prodotti di materiali sintetici, quali: lastre piane e ondulate, ecc.;
>-	prodotti vetrosi, quali: tegole, lastre, ecc.;
>-	prodotti di pietra, quali: lastre di ardesia, scisti, ecc.;
>-	prodotti di origine vegetale, quali: paglia, stuole, ecc.;
>-	pannelli isolanti autoportanti con doppia faccia metallica;
>-	altri.

[Torna all'indice](#00)


### Requisiti elementi di tenuta per coperture a falda

##### Comportamento agli agenti atmosferici

##### *Impermeabilità*

Le coperture discontinue realizzate con tegole devono essere impermeabili agli agenti atmosferici, fatta eccezione per le precipitazioni eccezionali di pioggia, neve e grandine con o senza l’azione del vento.

Il requisito di impermeabilità alla pioggia è soddisfatto mediante le prestazioni di impermeabilità dei prodotti di copertura e dal relativo metodo di applicazione.

Per impedire il passaggio dell’acqua all’interno della copertura, in caso di aree geografiche nelle quali sono prevedibili eventi atmosferici di eccezionale entità è opportuno prevedere una membrana impermeabile sottotegola.

I prodotti, le soluzioni progettuali della copertura e i metodi costruttivi devono assicurare il corretto funzionamento del sistema copertura nel suo insieme e assecondare il movimento del supporto.

Per soddisfare il requisito di tenuta alla pioggia con carico di vento, dovrebbero essere considerati particolari sistemi.

Si devono considerare i dati statistici per la zona in cui si opera per quanto riguarda la durata delle piogge nelle varie stagioni ed entità della caduta (in millimetri) con le intensità più significative (in millimetri).

Ai fini della progettazione della copertura bisogna considerare anche la contemporaneità di pioggia e vento, conoscendo di quest’ultimo la direzione dominante e le velocità massime.

Prove sperimentali possono fornire indicazioni in merito della permeabilità all’acqua dello strato per diverse intensità di pioggia e pressione del vento.

Per quanto riguarda gli aspetti relativi all’impermeabilità all’acqua sulla base dell’effetto concomitante di vento e pioggia (pendenza e lunghezza delle falde, sovrapposizione dei prodotti, ecc.) oppure gli aspetti relativi alla necessità di ancoraggio dei prodotti, si possono associare alle situazioni di esposizione anche le situazioni di esposizione locale secondo la classificazione seguente:
-	sito protetto: fondovalle circondato da colline e protetto nelle direzioni di provenienza dei venti più violenti;
-	sito normale: terreno piano che può presentare dislivelli poco sensibili;
-	sito esposto: zona litorale vicino al mare, valli montane in cui sono presenti venti violenti, zone montane isolate ed esposte.

##### *Protezione contro neve, sabbia e pulviscolo con azione del vento*

L’ingresso di neve, sabbia e pulviscolo con azione del vento non può essere completamente impedito a causa delle modalità di posa delle coperture discontinue e dei giunti risultanti tra i singoli elementi. Nel caso in cui dovesse essere ridotto o impedito, devono essere adottate opportuni sistemi sottotegola. 

Un aspetto da considerare opportunamente è la possibilità di formazione di pozze d’acqua conseguentemente allo scioglimento locale della neve (ad esempio intorno ai camini). In queste condizioni le giunzioni potrebbero trovarsi sotto battente d’acqua e pertanto pregiudicare l’impermeabilità della copertura. Possono essere adottati opportuni accorgimenti atti a impedire la formazione di ghiaccio e la permanenza totale o parziale della neve purché sia garantito il corretto deflusso delle acque di risulta.

##### *Protezione dalla penetrazione del vento*

Lo strato di tenuta delle coperture discontinue, essendo costituito da prodotti posati non può essere completamente impedito a causa delle modalità di posa delle coperture discontinue e dei giunti risultanti tra i singoli elementi.

Ad ogni modo, la ventilazione e la microventilazione al di sotto dello strato di tenuta è opportuno per il funzionamento della copertura discontinua.

L’impermeabilità all’aria della superficie esterna di ambienti riscaldati deve essere necessaria, utilizzando misure addizionali.

##### *Aggressività dell’atmosfera*

Gli elementi di tenuta che costituiscono la copertura devono resistere all’aggressività dell’atmosfera in relazione al particolare ambiente nel quale saranno installati:
-	marino,
-	industriale,
-	urbano,
-	rurale.

La sovrastante suddivisione viene integrata nel modo seguente:
-	misto, contenente in proporzioni variabili gli inquinanti tipici delle atmosfere sopra elencate;
-	montano, caratterizzato da una maggiore concentrazione di raggi UV.

##### Requisiti meccanici

##### *Requisiti per i carichi di neve e ghiaccio*

L’entità dei carichi di neve e ghiaccio agenti su coperture discontinue è specificata nella normativa nazionale NTC 2018. Tali valori sono dipendenti dalle previste precipitazioni nevose e prendono in considerazione la zona climatica, l’inclinazione e la forma della copertura, l’altitudine sul livello del mare, le condizioni locali.

L’Italia è suddivisa in tre zone, che a loro volta sono distinte in funzione dell’altitudine di riferimento as (quota sul livello del mare nel sito di realizzazione dell’edificio). Inoltre, nella normativa sono riportati i coefficienti che tengono conto della conformazione della copertura e della relativa possibilità di accumulo disomogeneo della neve. 

La copertura discontinua e la sua struttura di supporto devono resistere ai carichi previsti. Dunque, deve essere assicurato un sistema sicuro di trasferimento dei carichi gravanti sul tetto, dalla copertura alla struttura.

##### *Requisiti relativi al carico da vento*

L’entità dei carichi dovuti al vento da considerare agenti su coperture discontinue è specificata nella normativa nazionale NTC 2018, che dipende dalle condizioni atmosferiche, dalla geometria e dalla localizzazione dell’edificio.

L’Italia viene suddivisa in nove zone, a ognuna delle quali è associata una velocità di riferimento variabile da 25 m/s a 31 m/s (i valori più elevati sono riferiti alla zona di Trieste e alle isole, escluse Sicilia e Sardegna).

Possono essere utili degli elementi di fissaggio dei prodotti, ma in ogni caso non può essere assicurata una sicurezza completa contro danni dovuti a eventi atmosferici di entità eccezionale.

##### *Requisiti relativi al sovraccarico delle coperture a falda*

Sulle coperture in tegole deve essere possibile l’accesso occasionale di persone con determinate precauzione per consentire lo svolgersi di operazioni di riparazione o manutenzione.

La normativa vigente in Italia, NTC 2018, prevede che i valori dei sovraccarichi per coperture accessibili per sola manutenzione e riparazione siano:
-	carichi verticali uniformemente distribuiti qk: 0,50 kN/m2;
-	carichi verticali concentrati Qk: 1,20 kN;
-	carichi orizzontali lineari Hk: 1,00 kN.

##### *Requisiti relativi al carico dovuto alla grandine*

La resistenza di coperture discontinue al carico dovuto alla grandine è un requisito meccanico addizionale dei prodotti per coperture.

L’entità del carico è determinata dalla massa e dalle possibilità di accumulo in determinate zone del tetto. Qualora siano prevedibili eventi grandigeni, in fase di progetto è opportuno verificare che le caratteristiche dei prodotti siano tali da sopportare i carichi ipotizzabili dovuti all’accumulo della grandine. La resistenza a carichi dovuti a eventi atmosferici di proporzioni eccezionali non può essere inclusa in norme riguardanti la qualità della copertura.

##### Requisiti chimici e fisici

##### *Resistenza alla temperatura*

Le prestazioni delle coperture discontinue non dovrebbero variare, a seguito di oscillazioni di temperatura entro previsti limiti ragionevoli, a tal punto da compromettere la loro funzione. Questo requisito si applica anche nel caso di cambiamenti repentini di temperatura.

La resistenza ad azioni frequenti e a breve termine, dovute al gelo-disgelo, rappresenta un requisito aggiuntivo per coperture discontinue in determinate aree geografiche. 

Per quanto riguarda la resistenza al gelo, si deve verificare che la classe di resistenza al gelo del prodotto sia correttamente considerata in base alla localizzazione della copertura.

Per quanto riguarda gli Stati Europei che entro il 2013 hanno espresso dei requisiti minimi di resistenza al gelo delle tegole in laterizio, è riportata nella tabella sottostante la localizzazione corrispondente alle classi di resistenza al gelo:

##### *Prestazione di isolamento termico*

La maggior parte delle coperture discontinue hanno un ruolo marginale nel garantire le prestazioni di isolamento termico.

I requisiti di isolamento termico di una copertura devono essere soddisfatti con provvedimenti aggiuntivi.

##### *Prestazione acustiche*

Le prestazioni acustiche delle coperture discontinue variano secondo il tipo di costruzione. Le coperture discontinue hanno un ruolo marginale nel garantire la prestazione di isolamento acustico.

I requisiti di protezione dal rumore di una copertura devono essere soddisfatti con provvedimenti aggiuntivi.

##### *Resistenza all’azione dei raggi UV e di atmosfere aggressive*

I raggi ultravioletti e l’esposizione ad atmosfere aggressive influenzano negativamente la superficie della copertura. La funzionalità di prodotti per coperture discontinue non deve essere compromessa dall’effetto dei raggi UV e dalle influenze ambientali. Le coperture discontinue possono essere concepite con caratteristiche tali da far fronte soltanto ad una entità normale di danno ambientale.

##### Requisiti di reazione al fuoco

Per quanto riguarda la reazione alla prestazione al fuoco, è necessario, secondo la normativa vigente, che tutti i materiali utilizzati nell’intero pacchetto costituente la copertura, non soltanto i materiali esposti che costituiscono l’ultimo strato esterno, appartengano alle classi di reazione al fuoco riportate nella Tabella S.1-6 del D.M. 3/8/2015.

[Torna all'indice](#00)


### Prodotti di laterizio

I prodotti di laterizio sono degli elementi di piccole dimensioni, utilizzati per la realizzazione del manto di copertura delle falde inclinate dei tetti. Essi sono dei prodotti ottenuti per estrusione e/o stampaggio di un impasto di argilla, successivamente essiccati e cotti ad alta temperatura, usati per la realizzazione dello strato di tenuta di coperture discontinue.

I principali tipi di prodotti di laterizio esistenti sono: tegola marsigliese, tegola portoghese, tegola olandese, coppo, tegola romana e tegola nuovi profili.

##### Caratteristiche geometriche

In questa parte dell’elaborato, sono riportate le caratteristiche geometriche delle tegole; in particolare, le caratteristiche di regolarità di forma e di curvatura sono state riportate solo a scopo descrittivo del prodotto, ma non ai fini della creazione della guida in quanto i requisiti dimensionali dei prodotti sono volti a una verifica da parte di enti accreditati.

##### *Pendenza delle falde*

La pendenza minima della falda di copertura necessaria per garantire l’impermeabilità all’acqua è funzione dei seguenti fattori:
- zona climatica e situazione di esposizione locale (sito protetto, sito normale, sito esposto);
- lunghezza della falda di copertura;
	tipo di elemento di tenuta ed entità della sovrapposizione.

La pendenza massima delle falde di copertura è in funzione della necessità di mantenere in posizione i prodotti senza che avvengano traslocazioni.

Nel Prospetto 1 della norma UNI 9460:2008 è riportata la pendenza minima e massima delle falde in relazione alla tipologia di tegola in laterizio.

##### *Lunghezza delle falde*

Nel Prospetto 2 della norma UNI 9460:2008 è riportata la lunghezza massima delle falde in relazione alla tipologia di tegola in laterizio e delle regioni italiane.

##### Requisiti meccanici

##### *Requisiti di resistenza alla flessione*

È necessario che il prodotto presenti un risultato soddisfacente della prova di resistenza alla flessione, ovvero se i provini sopportano senza rompersi un carico di almeno:
- 600 N per tegole piane,
- 900 N per tegole con incastro laterale,
- 1000 N per coppi,
- 1200 N per altre tipologie di tegole.

Inoltre, ci si deve assicurare che i criteri di resistenza a flessione non siano stati applicati ai raccordi.

##### Ventilazione

Avendo riportato gli schemi funzionali delle varie tipologie di coperture discontinue, è necessario analizzare i requisiti di una copertura ventilata.

La ventilazione avviene mediante flussi d’aria naturali tra la linea di gronda e il colmo e per passaggio attraverso i giunti delle tegole. Inoltre, può essere incrementata mediante l’impiego di tegole munite di aeratore.

Gli aeratori possono essere utilizzati anche quando si vuole ventilare lo spazio sottotetto in presenza di struttura portante discontinua (travi).

Quando si intende adottare un’intercapedine a spessore costante lungo la falda, lo spessore stesso e quindi la sezione utile di flusso, dipende dal tipo di tegola (geometria, ecc.) dalla lunghezza della falda, dalla sua pendenza e dal tipo di intercapedine (in comunicazione con il sottotegola o separato), dalla conformazione delle sezioni di ingresso e di uscita, nonché dalle condizioni ambientali interne ed esterne (vento, irraggiamento solare, ecc.).

Generalmente, la sezione di flusso per intercapedini utili a ottenere la massima riduzione del flusso termico in clima estivo, nel caso di pendenze usuali in Italia (30 ÷ 35)% e lunghezza di falde usuali fino a 7 m, è almeno di 550 cm2 netti per ogni metro di larghezza della falda, al di sotto della listellatura, nel caso in cui l’intercapedine sia in comunicazione con la listellatura stessa.

Tali prescrizioni devono essere rispettate anche quando si adotta un’intercapedine delimitata da due strati piani paralleli (doppio tavolato, pannelli, ecc.).

Nel caso in cui siano considerate coperture in coppi posati in modo tradizionale, data l’alta permeabilità all’aria del sistema, i valori sopra riportati possono essere dimezzati. In ogni caso, deve essere considerato che possono essere presenti altri elementi (lucernari, abbaini finestrati, ecc.) capaci di influire significativamente sul regime termico del sottotetto.

Affinché una copertura sia considerata ventilata, deve essere soddisfatto il seguente requisito, ovvero non deve essere presente solamente la microventilazione sottotegola di almeno 2 cm di spessore. Nel caso di irraggiamento medio ed elevato, la microventilazione risulta essere insufficiente per l’asportazione dell’energia termica incidente sulla copertura, mentre risulta essere ancora efficace per lo smaltimento dell’umidità in eccesso proveniente dagli ambienti riscaldati.

La capacità di asportare l'energia incidente cresce all'aumentare dello spessore dell'intercapedine ventilante fino ad assestarsi intorno a un valore costante al di sopra dei 15 cm di spessore. Si considera come ottimale un valore di almeno 7 cm di spessore.

Quando ci si riferisce allo spessore dell’intercapedine, si intende l'altezza netta della stessa; qualsiasi interruzione o variazione della forma dovuta alla presenza di sottostrutture di supporto lignee o metalliche del rivestimento di copertura o da eventuali interruzioni realizzate per l'inserimento di serramenti o lucernari, aumentando le perdite di carico e riducendo la sezione dell'intercapedine, peggiora il meccanismo di funzionamento della stessa.

La portata d'aria attraverso l'intercapedine, che si traduce nell'effetto benefico di riduzione dei carichi termici estivi, dipende, oltre che dalle dimensioni e dalla forma dell'intercapedine, anche dalla velocità dell'aria all'interno della stessa.

##### Microventilazione sottotegola

Lo strato di smaltimento del vapore per microventilazione sottotegola è uno strato avente la funzione di evitare la persistenza di umidità e la formazione di condensazione, ciò è necessario a prolungare la durata del sistema. Questo strato è ottenuto posizionando gli elementi di tenuta (tegole) sui loro supporti (listelli, ecc.) e mantenendo quindi uno spazio libero tra intradosso delle tegole ed eventuali superfici continue della struttura di supporto. Inoltre, la microventilazione può essere incrementata con l’impiego di tegole munite di aeratore.

[Torna all'indice](#00)


### Lastre metalliche

Le lastre metalliche sono una tipologia di elemento di tenuta che può essere piana, ondulata o grecata.

Le lastre profilate metalliche sono una tipologia di elemento di tenuta, aventi un’altezza di grecatura e una sezione tale da consentire un corretto smaltimento delle acque in relazione alla zona climatica, alla pendenza di posa, alla lunghezza della falda e al tipo di sovrapposizione laterale.

I giunti longitudinali sono realizzati mediante la sovrapposizione della greca o dell’onda laterale di ogni lastra sulla greca o sull’onda laterale della lastra precedente. Questa sovrapposizione, quando è limitata a una sola greca, è opportuno che sia effettuata nella direzione dei venti dominanti.

I prodotti per l'elemento di tenuta sono costituiti da lastre piane oppure da lastre sagomate che differiscono per le dimensioni e per il profilo (grecato, ondulato, ecc.). Esse possono essere rette o curve.

Le lastre grecate o nervate da utilizzarsi nelle coperture devono presentare le seguenti caratteristiche: adeguato momento d'inerzia, tenuta all'acqua, portata di carichi uniformemente distribuiti, pedonabilità per manutenzione.

Il momento di inerzia, che è strettamente legato alla progettazione del profilo (sezione), deve essere il più alto possibile compatibilmente con le esigenze di massa al metro quadrato. Inoltre, per ottenere una buona tenuta all'acqua la lastra deve avere una sezione la più ampia possibile dove le acque meteoriche possano scorrere via senza impedimenti e un'altezza di sormonto adeguata.

La portata che è definita come la capacità di una lastra di sopportare carichi uniformemente distribuiti, quali soprattutto la neve e il vento, deve essere commisurata ai seguenti fattori:
-	la zona climatica che determina la forza del vento e il livello delle precipitazioni nevose;
-	la distanza e la resistenza degli arcarecci di sostegno o la resistenza dell'elemento di supporto continuo;
-	la pendenza delle falde di tetto.

Tutti questi elementi determinano una valutazione dello spessore e/o del profilo, in funzione del materiale metallico utilizzato, idonei per la copertura da realizzare. Relativamente alla sicurezza, ai carichi e sovraccarichi, le coperture non accessibili devono rispettare le prescrizioni della legislazione vigente. Le lastre devono assicurare la pedonabilità occasionale, secondo le modalità prescritte dal produttore o dall'installatore, senza subire deformazioni permanenti sotto il carico della persona, al fine di poter garantire la funzionalità richiesta e l'incolumità di chi ha accesso alla copertura in fase di montaggio o per eventuali successivi interventi di manutenzione del tetto stesso o dei camini, antenne TV, impianti fotovoltaici, ecc.

Allo scopo di preservare l’integrità delle superfici dei prodotti finiti durante la lavorazione e la movimentazione è utile l’impiego di pellicole di protezione temporanea. I prodotti successivamente esaminati sono classificati per la reazione al fuoco secondo la normativa vigente.

I metalli utilizzati per le lastre metalliche sono: rame e leghe di rame, alluminio, acciaio inossidabile, acciaio al carbonio con rivestimenti protettivi, zinco al titanio, pannelli compositi e pannelli stratificati da due elementi metallici e da materiale isolante. 

##### Dilatazioni termiche

Tutti i materiali utilizzati per la realizzazione delle coperture, in particolar modo i metalli, sono soggetti al fenomeno della dilatazione e della contrazione termica per effetto delle variazioni di temperatura.

Inoltre, se si dovessero aggiungere gli effetti dovuti alla ventilazione sotto la lamiera agli effetti della temperatura, la lamiera risulterebbe non isolata.

Sulla base di ciò, risulta indispensabile prendere in considerazione questo aspetto in fase progettuale. Le coperture, analizzate da un punto di vista costruttivo, possono essere suddivise in due grandi categorie, per le quali è possibile suggerire differenti soluzioni adottabili.

> La prima categoria è rappresentata dai manti di copertura realizzati con nastri metallici piani utilizzando la tecnica di giunzione a doppia aggraffatura o a tassello. In questo caso si devono rispettare le seguenti condizioni:
>- lunghezze di falda <6 m, non sono necessarie particolari precauzioni;
>- lunghezze di falda > 6 m, si può utilizzare sia la tecnica di segmentazione del nastro con idonea giunzione delle lastre successive, sia il fissaggio per mezzo di linguette di ancoraggio di tipo scorrevole.

> La seconda categoria raggruppa le coperture utilizzanti lamiere nervate, grecate o pannelli compositi per le quali devono essere adattate le seguenti indicazioni:
>- lunghezze di falda <6 m, nessuna particolare prescrizione se il fissaggio della lastra avviene in corrispondenza della parte alta della nervatura; in tal caso l'elasticità dell'elemento di fissaggio consente di assorbire le dilatazioni;
>- lunghezze di falda > 6 m, in funzione del coefficiente di dilazione del materiale costituente la lastra, del tipo e del coefficiente di dilatazione del materiale costituente la struttura portante, dello schema della copertura (ventilata, non ventilata, ecc.) e del tipo di fissaggio occorre verificare la necessità di eseguire ancoraggi scorrevoli o adottare altri adeguati accorgimenti. Nel caso che non sia possibile compensare le dilatazioni è necessario segmentare le lastre.

Prodotti specificamente progettati possono essere installati nel rispetto delle specifiche indicazioni fornite dal fabbricante.

Possono essere utilizzate lunghezze maggiori del limite sopra indicato, senza ancoraggi scorrevoli, qualora si effettui un calcolo specifico che definisca le modalità con cui sono assorbite le dilatazioni termiche.

##### *Effetto della struttura*

Per la determinazione dei valori degli allungamenti relativi tra copertura e struttura portante, il progettista deve tener conto dei diversi coefficienti di dilatazione della struttura portante e della copertura e della loro differenza di temperatura.

##### *Giunti scorrevoli*

Se si utilizzano giunti che permettono la dilatazione termica delle lastre è possibile eseguire falde senza segmentazione delle lastre anche di lunghezza maggiore di quella indicata purché si tenga conto dell'effettiva dilatazione e del comportamento dei sistemi di fissaggio in testa e intermedi. 

##### Verifiche di stabilità

La metodologia di calcolo per gli elementi di copertura deve attenersi alla legislazione vigente.

In alternativa la portanza delle lastre può essere ottenuta tramite prove di laboratorio. Per quanto riguarda la deformabilità, la freccia dell'elemento non deve essere maggiore, per le coperture, di 1/200 della luce tra gli appoggi nella condizione più sfavorevole (secondo quanto previsto dalle NTC 2018).

Per lastre piane deve essere verificata la freccia elastica del supporto continuo su cui sono posate.

##### Condensa notturna

In particolari condizioni climatiche possono verificarsi condensazioni notturne di vapor d'acqua all'intradosso delle lastre, dovute al raffreddamento degli elementi per reirraggiamento verso la volta celeste (notti molto limpide, ecc.).

Il problema dell'eventuale acqua di condensa può essere risolto, in sede progettuale, per evitare che l'acqua bagni gli strati sottostanti, mediante accorgimenti specifici (apposito strato impermeabile, strati o trattamenti superficiali all'intradosso della lamiera con funzione di ritenzione, ecc.). Spetta al progettista condurre eventuali verifiche igrometriche.

##### Ventilazione

Qualora si adotti una copertura ventilata occorre realizzare, al di sotto dell'elemento di supporto dell'elemento di tenuta, un’intercapedine destinata ad assicurare il libero passaggio dell'aria, con un'altezza minima di 4 cm per falde di lunghezza fino a 12 m e minima di 6 cm per falde di lunghezza maggiore.

Il flusso d'aria di ventilazione deve essere assicurato mediante colmo ventilato, aperture lungo la gronda ed eventuali bocchette di aerazione.

[Torna all'indice](#00)


## **SISTEMI DI ANCORAGGIO E FISSAGGIO MECCANICO** <a id='4'></a>

Uno dei requisiti fondamentali degli elementi di tenuta all’acqua è la resistenza all’azione del vento. Infatti, una delocalizzazione degli stessi provoca infiltrazioni di acqua nell’edificio oltre che possibili pericoli per persone e cose (urto degli elementi delocalizzati).

La valutazione del carico di vento è esplicata nell’Eurocodice 1 e nel supplemento alle Norme Tecniche per le Costruzioni 2018 sul carico di vento. Tali testi normativi sono validi per le costruzioni in genere ma possono essere anche applicati alle coperture, tenendo presente che i valori di carico, in alcuni casi particolari a causa della morfologia e della localizzazione, devono essere incrementati per tenere conto dei fenomeni locali. Il carico del vento, oltre a dipendere dalla localizzazione dell’edificio, è anche in funzione dell’altitudine del sito, dall’altezza rispetto al suolo della copertura, dalla classe di rugosità del terreno e dal coefficiente di attrito.

### Sistemi di ancoraggio e fissaggio meccanico per coperture a falda a piccoli elementi ed elementi di collegamento

Il fissaggio delle tegole ha lo scopo di evitare la traslocazione delle stesse per effetto dell’azione del vento oppure quando sono posate su falde a elevata pendenza.

Per quanto riguarda il fissaggio delle tegole di laterizio, avviene con 1 tegola ogni 5 oppure con fissaggio di tutte le tegole secondo la pendenza.

Nelle zone a precipitazione meteorica elevata è opportuno sigillare il foro passante nelle tegole per il chiodo di fissaggio mediante silicone o altra guarnizione per evitare possibili infiltrazioni.

È necessario che il fissaggio delle tegole per evitare la traslocazione per azione del vento sia eseguito anche sulle tegole lungo i bordi della falda, quelle lungo la gronda e lungo il colmo, nonché le tegole intorno alle emergenze (camini, ecc.), mediante apposito gancio o staffa fermategola o con altri dispositivi.

La pendenza minima di falde realizzate con sistemi a lastre è in funzione delle tecniche di giunzione utilizzate e risulta, in condizioni normali, non minore del 5%. In particolari casi, è possibile realizzare coperture con pendenze minori, adottando adeguati sistemi di impermeabilizzazione dei giunti.

Ogni tipologia di giunto presenta, nel campo delle pendenze, un limite inferiore di applicabilità che può essere dedotto dall’abaco riportato nella Figura 3 della norma UNI 10372:2013.

[Torna all'indice](#00)


## **NORME DI RIFERIMENTO** <a id='5'></a>

##### *UNI 8627-1:2019, Edilizia - Sistemi di copertura - Parte 1: Definizione e classificazione degli schemi funzionali, soluzioni conformi e soluzioni tecnologiche delle coperture discontinue, 14 febbraio 2019*

La norma indica, definisce e classifica gli schemi funzionali delle coperture discontinue, riporta la matrice delle soluzioni conformi e individua le principali condizioni progettuali caratteristiche per l'identificazione delle soluzioni conformi delle coperture discontinue.

##### *UNI 9460:2008, Coperture discontinue - Istruzioni per la progettazione, l'esecuzione e la manutenzione di coperture realizzate con tegole di laterizio o calcestruzzo, 24 luglio 2008*

La norma definisce per le soluzioni costruttive i criteri di progettazione, esecuzione e manutenzione delle coperture discontinue, in cui l'elemento di tenuta è costituito da tegole di laterizio o calcestruzzo.

##### *UNI 10372:2013, Coperture discontinue - Istruzioni per la progettazione, l'esecuzione e la manutenzione di coperture realizzate con elementi metallici in lastre, 26 giugno 2013*

La norma definisce per le soluzioni costruttive i criteri di progettazione, esecuzione e manutenzione delle coperture discontinue, in cui l'elemento di tenuta è costituito da elementi metallici in lastre.

[Torna all'indice](#00)
